# Achtergrond

Dit programma begon ooit als een [MS Basic](https://wikipedia.org/wiki/Amiga_Basic) programma op een [Amiga 500](https://wikipedia.org/wiki/Amiga). Ik was een programmeur in de dop en op zoek naar goede programmeer ideeën. Ik herinnerde me een plaatje uit een 70-er jaren boek over 'Supercomputers' met een korte uitleg over de manier waarop het gegenereerd was (ongetwijfeld op de snelste computers uit die tijd). Helaas kon ik het boek niet meer vinden, maar ik besloot te proberen om het beeld te reconstrueren zoals ik het me herinnerde. Het resulterende programma werkte met 32 kleuren en deed ongeveer 20 minuten over een plaatje van 320 bij 240 pixels. Hoewel het interessante plaatjes maakte duurde dat zo lang dat ik uiteindelijk mijn belangstelling verloor. Toen ik de Amiga verkocht hield ik niet eens een kopie van de source code, waar ik later spijt van kreeg.

Flink wat jaren later las ik ["Artificial Life"](https://www.stevenlevy.com/artificial-life) van Stephen Levy. Een boeiend boek om meerdere redenen, maar het bevatte ook een beschrijving van Cellulaire Automaten waardoor ik weer in het onderwerp geïnteresseerd raakte. Ik had zojuist een exemplaar van [Think C](https://wikipedia.org/wiki/THINK_C), een C compiler en editor voor de Macintosh bemachtigd en het leek me wel leuk om me te wagen aan een C versie. 
Uiteindelijk lukte het ook wel om soortgelijke resultaten te krijgen als met de Amiga, maar niet om een stabiel en goed functionerend programma te maken. Ik besloot dat C niks voor mij was, en het project belandde opnieuw op de plank.

Toen kwam een nieuwe programmeer omgeving op de markt, [REALBasic](https://wikipedia.org/wiki/REALbasic), (vermoedelijk rond 1996). Hiermee kon ik wel een stabiel programma maken met een bruikbare user interface. Beter nog: deze versie leek sneller dan de Think C versie. Rond deze tijd bedacht ik de naam Canticle, een woordspeling met de Initialen CA voor Cellulaire Automaten. Ook voegde ik tal van features toe zoals een gradiënt editor, bewaar naar bestand en terugscroll functionaliteit.

Weer later kwam [Macromedia Director](https://wikipedia.org/wiki/Adobe_Director), een animatie tool die ik gebruikte en die een ingebouwde script taal ["Lingo"](https://wikipedia.org/wiki/Lingo_(programming_language)) had, met een nieuwe feature: "Imaging Lingo" (een soort HTMLCanvas avant la date). Ik kon de core code van de REALBasic versie in een goed half uur porten naar een Lingo behavior. Hoewel veel trager dan de REALBasic versie, vooral door de Lingo interpreter, had het het voordeel dat je zo Imaging Lingo kon combineren met tal van Director features voor interessante visuele effecten zoals sprite rotatie, ink effecten en quads.

Programmeer omgevingen en talen komen en gaan, en mijn interesse ging meer naar Open Source ontwikkelingen ten koste van betaalde opties. REALBasic raakte zo al vele jaren geleden uit de belangstelling. Toen ik recentelijk probeerde de source van mijn REALBasic versie te openen in REALBasic's opvolger ["Xojo"](https://xojo.com) werkte dat voor geen meter, hoezo backwards compatible? Op een gegeven moment raakte ook Macromedia Director verouderd en had ik geen omgeving om Canticle verder te ontwikkelen. Zo verdween het concept alweer uit mijn belangstelling.

En nu is het 2025. Vele jaren heb ik intussen gewerkt als Web developer, dus toen ik opnieuw geïnteresseerd raakte in dit concept lag het voor de hand om te proberen een javascript (of typescript) versie te maken. Gelukkig kon ik de originele source code van mijn Lingo versie redden en eenvoudig overzetten naar typescript. En zo kwam CanticleJS tot stand.

Hardware, browsers en HTMLCanvas zijn tegenwoordig veel sneller dan alles wat ik hiervoor ter beschikking had. Optimaliseren voor snelheid is irrelevant geworden. Ik gebruik nu een requestAnimationFrame call per regel van het gegenereerde plaatje. Veel trager dan een geoptimaliseerde versie zou zijn, maar meer dan snel genoeg, en zo blijft de user interface ook nog responsief.
